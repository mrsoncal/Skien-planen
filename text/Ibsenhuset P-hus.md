Ibsenhuset P-hus



De siste årene har Bypakke Grenland og kommunene i Grenland gjort store fremskritt i å gjøre byen mer attraktiv. Noen av de nevner jeg i tiltaksområdene jeg foreslår, hvor det allerede har blitt iverksatt endringer. Likevel når det kommer til det helhetlige bildet mitt: å få biler ut av sentrum, er det likevel viktig å innse at biler ikke bare forsvinner fordi man ønsker det. Folk vil fremdeles på kino, restaurant, Ibsenhuset, bibliotek eller barnehage, og det er derfor vi må få parkering bort fra gatene, og inn i skul.



**PROBLEMET**

Skal Skien lykkes med et mer gåvennlig sentrum, må biltrafikken i selve bykjernen reduseres. I dag skjer det motsatte: biler kjører inn i sentrum, sirkulerer i gatene på jakt etter parkering og legger beslag på arealer som kunne vært brukt til opphold, handel og byliv.

Det er et paradoks at man ønsker flere gågater og et mer levende sentrum, samtidig som parkering i gateplan og gjennomkjøring fortsatt er en stor del av trafikkbildet. Dette skaper støy, utrygghet og dårligere opplevelse for gående – og bidrar til at sentrum ikke oppleves som sammenhengende eller inviterende.



**LØSNINGEN**
Min løsning er ganske rett fram: parkeringen bør samles i noen få, lett tilgjengelige parkeringshus i kanten av sentrum, slik at selve bykjernen kan utvikles mer på fotgjengernes premisser, slik jeg tidligere har omtalt Bakkestranda P-hus. I den sammenhengen fremstår et større, underjordisk parkeringshus i området rundt Ibsenhuset og det nye biblioteket som et spesielt godt valg. På hjørnet mellom Telemarksgata og Øvre Hjellegate, eller i den øvre delen av Telemarksgata generelt, kan det kanskje være mulighet for å bygge et slikt underjordisk P-hus.

Dette området ligger strategisk plassert med kort gangavstand til Ibsenhuset, nytt bibliotek, moské, barnehage, ODEON kino, Hotell Ibsen og sentrum generelt. Et parkeringshus her vil gjøre det mulig å parkere én gang og deretter bruke sentrum slik det er ment å brukes – til fots.

En slik løsning vil redusere behovet for parkering i gatene, gjøre det enklere å etablere flere sammenhengende gågater og gi bedre rammer for byliv, handel og kultur. Samtidig støtter det opp under målet om å lede mer trafikk rundt sentrum via ringvei, fremfor gjennom sentrumsgatene.



**GJENNOMFØRING**

Et underjordisk parkeringshus i området rundt Ibsenhuset og biblioteket fremstår også som relativt godt gjennomførbart sammenlignet med andre sentrumsnære alternativer. Området er kupert og preget av fjell og stein, noe som ofte gir bedre tekniske forutsetninger for underjordiske konstruksjoner enn flate områder med bløte masser.

Ved å legge parkeringen under bakken kan overflaten videreutvikles til byrom, grøntarealer og møteplasser, i tråd med ønsket om et mer menneskeorientert sentrum. Inn- og utkjøring kan løses diskret mot eksisterende vegnett, uten at området oppleves som et trafikkdominert punkt.

Et slikt parkeringshus bør ses som en langsiktig byutviklingsinvestering, ikke bare et parkeringstiltak. Gevinsten ligger ikke bare i antall parkeringsplasser, men i muligheten til å frigjøre arealer, redusere bilpress i sentrum og skape et mer sammenhengende og attraktivt bymiljø over tid.

Dette er ikke ment som et ferdig prosjektert forslag, men som en tydelig retning: Skal Skien få et sentrum bygget rundt mennesker, må bilene få et bedre sted å stå – utenfor selve bykjernen.

