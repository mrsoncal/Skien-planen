Moflata Rundkjøringer og trafikklys



**Åh, ja!**

Den store trafikk-korken like utenfor skien sentrum.

Det finnes få steder i byen som oppleves mer frustrerende å kjøre i rushtrafikk enn Moflata. Køene er lange, fremdriften er rykkvis, og små hendelser forplanter seg raskt til hele trafikksystemet. I samtale med byplanlegger i Bypakke Grenland ble det også bekreftet at området er komplekst, med mange hensyn og flere vurderte tiltak – uten at man har landet på en løsning som anses som gjennomførbar innenfor dagens rammer.

Likevel fremstår dagens situasjon som et tydelig eksempel på et veikryssområde der **grunnleggende trafikklogikk motarbeider seg selv.**



**PROBLEMET**

Dagens løsning består av to rundkjøringer med to signalregulerte fotgjengerfelt mellom dem. I praksis betyr dette at trafikken som nettopp har blitt “samlet og flytende” i én rundkjøring, umiddelbart stoppes av trafikklys – før den skal forsøke å flyte gjennom neste rundkjøring.

All grunnleggende trafikk- og køteori tilsier at denne kombinasjonen er svært køskapende.

Trafikktall (ÅDT) viser at hovedtyngden av trafikken går **mellom Elstrømbrua og Skien Fritidspark**. Med andre ord:
de fleste trafikantene skal rett frem gjennom begge rundkjøringene. Dette gir tre konkrete problemer:

Gjennomgangstrafikken dominerer rundkjøringene, og fyller dem kontinuerlig.

Trafikk fra sidearmene – Bakkane, Voldsvegen, Herkules og Sykehuset – får svært begrensede luker til å komme inn.

Fotgjengerlysene bryter opp trafikkstrømmen i korte, hyppige intervaller, noe som gjør at køene raskt bygger seg bakover og forplanter seg til tilgrensende vegnett.

Resultatet er lange, unødvendige køer for alle trafikantgrupper – også for dem som ikke har Moflata som mål, men kun som gjennomfartsåre.



**LØSNINGEN**

Løsningen er dermed selvsigende. det må skje hovedsakelig to ting:



1\. Fotgjengere må skilles fra biltrafikken

Fotgjengere bør ledes under vegen via undergang, fremfor å krysse kjørebanen i plan.

Dette vil:

* fjerne behovet for signalregulering mellom rundkjøringene
* gi langt mer forutsigbar trafikkflyt
* samtidig øke trafikksikkerheten for fotgjengere



2\. Gjennomgangstrafikken må få egen trasé

Trafikken mellom Elstrømbrua og Skien Fritidspark bør føres via en direkte forbindelse som ikke er koblet til rundkjøringene. Rundkjøringene kan da i større grad fungere slik de er ment:

som fordelere for lokaltrafikk, ikke som flaskehalser for gjennomgangstrafikk.

Dette vil:

* redusere belastningen på rundkjøringene betydelig
* gjøre det langt enklere å komme inn fra sidevegene
* gi kortere reisetid og mindre kø også utenom rush



**GJENNOMFØRING**

For å sikre både realistisk fremdrift og god effekt over tid, bør tiltakene på Moflata sees i sammenheng og gjennomføres etappevis. Samtidig er det viktig å erkjenne at de største gevinstene først oppnås dersom man på sikt gjør et tydelig strukturelt grep i området. I hvertfall hvis man skal inkludere dette i en "ringvei" løsning, som jeg nå foreslår for Skien.

Den mest robuste og fremtidsrettede løsningen vil være å etablere en planskjølt overpass-trasé for gjennomgangstrafikken mellom Elstrømbrua og riksvei 36 (retning Skien Fritidspark).

Denne traséen foreslås som:

* tofelts veg (ett felt i hver retning),
* ført over dagens rundkjøringssystem,
* med ramper for av- og påkjøring på hver side før rundkjøringene.

På denne måten kan hovedstrømmen av trafikk passere området uten å gå inn i rundkjøringene i det hele tatt, mens lokaltrafikk fortsatt bruker rundkjøringene slik de er ment. En slik planskilt løsning er utvilsomt et større og mer kostnadskrevende inngrep enn de første etappene. Poenget er ikke at overpass-løsningen må bygges umiddelbart, men at den bør ligge i bunn som den endelige, strukturelle løsningen, slik at midlertidige tiltak ikke låser området til et suboptimalt system i flere tiår fremover, igjen spesielt med tanke på at jeg foreslår å bygge om til en helhetlig ringvei i Skien.



Under kan man se en 3D modell som implementerer disse endringene. Denne kan lastes ned og gjenbrukes gratis.

<img>

