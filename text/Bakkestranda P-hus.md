Bakkestranda P-hus



Bakkestranda er et av områdene i Skien som har hatt størst positiv utvikling de siste årene. Området har gått fra å være relativt anonymt til å bli et attraktivt rekreasjonsområde med strand, grøntarealer og aktivitetsmuligheter – midt i byen. Med de planlagte landskaps- og aktivitetsprosjektene de kommende årene, ligger alt til rette for at Bakkestranda kan bli et sentralt samlingspunkt for hele byen.

Likevel er det et tydelig misforhold mellom potensialet Bakkestranda har og hvordan området faktisk brukes i dag. Til tross for beliggenheten midt i Skien sentrum og nærheten til både boligområder og handel, er strand- og badebruken lav sammenlignet med tilsvarende bynære badeplasser i andre norske byer. Dette tyder på at det finnes strukturelle barrierer som hindrer området i å bli tatt fullt i bruk.



**PROBLEMET**

En av de mest gjennomgående utfordringene knyttet til videre utvikling av Bakkestranda er tilgjengelighet – spesielt parkering. Ja, Bakkestranda er en sentrumsnær badeplass som i teorien egner seg godt for gange og sykkel. Men i praksis er dette ikke tilstrekkelig dersom ambisjonen er at Bakkestranda skal bli "hele Skiens favoritt-badeplass".

I Skien er vi som nevnt veldig glade i bilene, og ligger med høyt bilforbruk sammenliknet med andre byer på liknende størrelser. Det er ikke bare å gjemme denne faktaen når vi tenker på hvordan vi vil utvikle byen vår. Dersom Bakkestranda skal fungere som et regionalt byrom og rekreasjonsområde, ikke bare et nærområde for de som bor i gangavstand, må tilgjengeligheten forbedres.



**LØSNINGEN**
Den naturlige løsningen er å samle parkering i et underjordisk parkeringshus i randsonen av Bakkestranda. Dette er en tilnærming som allerede er godt etablert i mange norske byer, og som har vist seg å fungere spesielt godt i kombinasjon med bynære rekreasjons- og badeområder.

I Oslo fungerer Aker Brygge P-hus som et tydelig eksempel på dette. Her samles store mengder parkering under og ved området, slik at selve byrommet og strandsonen kan være tilnærmet bilfri. Besøkende kan parkere ett sted og bevege seg fritt mellom servering, brygger, badeplasser og byliv – uten å oppleve området som bilbasert. Et mer direkte sammenlignbart eksempel finnes i Kristiansand, der Aquarama P-hus er tett integrert med bystranda og badeanlegget. Parkeringsanlegget gjør det mulig for både barnefamilier, tilreisende og eldre å bruke bystranda, samtidig som biltrafikken holdes samlet og skjermet fra selve strand- og rekreasjonsområdet.

Overført til Skien kan et tilsvarende parkeringshus bidra til at Bakkestranda i større grad fungerer som et regionalt rekreasjonsområde, ikke bare et tilbud for de som bor i umiddelbar gangavstand. Et slikt grep handler derfor ikke om å legge til rette for mer bilbruk i strandsonen, men om å styre bilene til ett sted, slik at resten av området kan utvikles med mennesker, aktivitet og byliv i fokus.



**GJENNOMFØRING**

Et parkeringshus i tilknytning til Bakkestranda reiser naturlig nok spørsmål om gjennomførbarhet, særlig knyttet til grunnforhold, plassering og kostnad.

Områdene rundt Bakkestranda og Nedre Falkum ligger i et landskap preget av varierende løsmasser, og nærhet til vann gjør at geotekniske forhold må tas på alvor. Det er derfor realistisk å anta at et eventuelt parkeringshus vil kreve grundige grunnundersøkelser og sannsynligvis tekniske løsninger som peler eller annen grunnforsterkning. Dette er imidlertid ikke uvanlig i norske bysentra, og tilsvarende løsninger er allerede brukt i en rekke byer med krevende grunnforhold.

Plassering blir derfor avgjørende. Et parkeringshus bør ikke legges i selve strandsonen eller på bekostning av grønt- og oppholdsarealer, men heller i randsonen av området – for eksempel ved "blindsonen" rett etter man kjører forbi Skiens Grane. Det er også viktig at denne veien (Hother Bøttgers gate) blir oppgradert til å dirigere trafikken til og fra P-huset på en forsvarlig måte som ikke forstyrrer beboende.

Når det gjelder kostnader, er parkeringshus generelt kapitalkrevende tiltak, særlig dersom de bygges helt eller delvis under bakken og på krevende grunn. Kostnad per parkeringsplass kan variere betydelig avhengig av løsning og grunnforhold, og vil i mange tilfeller ligge i hundretusenkronersklassen per plass. Samtidig må dette vurderes opp mot alternativene: spredt overflateparkering, økt trafikk i boligområder, og et rekreasjonsområde som ikke når sitt fulle potensial.

Et P-hus ved Bakkestranda bør derfor ikke vurderes som et isolert parkeringstiltak, men som en langsiktig investering i byutvikling. Med riktig plassering og utforming kan det bidra til bedre tilgjengelighet, mindre bilpress i nærområdene og et langt mer attraktivt og inkluderende byrom over tid.

