Prinsessegata ombygging



Skien sentrum har et grunnproblem: viktige trafikkårer går rett gjennom bykjernen. Det skaper kø, støy og en følelse av at sentrum er et sted du “må gjennom”, ikke et sted du har lyst til å være. Jeg liker retningen kommunen og Bypakke Grenland ofte peker på – mer universell utforming, bedre byrom og mer tilrettelegging for gående – men for meg virker det som det ofte stopper før man tar de grepene som faktisk endrer trafikkmønsteret.

Dette forslaget er ett av de mer drastiske grepene jeg mener må til for å omdirigere trafikken i sentrum: å gjøre deler av Prinsessegata om til en ren gågate, slik at gjennomkjøring blir fysisk umulig.



**PROBLEMET**

Prinsessegata fungerer i dag som en sentral gjennomfartsstrekning i sentrum. Når du har en fylkesvei som går gjennom de mest bymessige områdene, blir konsekvensen nesten alltid den samme: kø i rush, mye stopp-start, og et gatebilde der bilens behov trumfer bylivets behov.

Samtidig er sentrum i ferd med å få enda flere grunner til at folk faktisk skal oppholde seg der: kulturkvartalet med Ibsenhuset og nytt bibliotek ligger direkte i dette området, og planområdet er avgrenset av blant annet Telemarksgata, Prinsessegata (Fv 32) og Hesselbergs gate. 

Det gjør det ekstra lite logisk at trafikken skal flyte som en “hovedåre” gjennom akkurat samme rom.



**LØSNINGEN**

Jeg vil dele opp Prinsessegata og gjøre den om fra en bilgate til et byrom.

Konkret foreslår jeg at hele delen av Prinsessegata fra Telemarksgata til Skistredet gjøres om til ren gågate. Det vil skape en bevisst “dead-end” for bilister: man kan ikke lenger bruke Prinsessegata som en gjennomfartsåre gjennom sentrum. I praksis tvinger dette trafikken til å velge andre traseer (ringveisystemet) i stedet for å “sile” gjennom sentrumsgater.

For den resterende delen av Prinsessegata videre opp mot lyskrysset ved Hesselbergs gate ser jeg flere muligheter. Den kan også gjøres om til gågate, men jeg synes det mest spennende grepet er å bruke deler av arealet til noe som faktisk gir verdi: en liten, dekorert park med trapp og opphold – et tydelig “byrom” i stedet for en transportstrekning. Ambisjonen er ikke å lage en stor park, men å gjøre et lite område merkbart bedre, slik at sentrum oppleves mer sammenhengende, hyggelig og menneskelig.

Dette kan også kobles direkte til det jeg allerede har foreslått ellers: når biltrafikk tas ut av sentrum, kan flere gater bli gågater eller bussgater, og sentrum kan bygges opp som et sted du går i, ikke et sted du kjører i.

<img>



**GJENNOMFØRING**

Dette er gjennomførbart, men det krever at man gjør det riktig – spesielt fordi Prinsessegata er fylkesvei (Fv 32). Det betyr at et slikt grep ikke bare er et “kommunalt vedtak”, men må behandles og forankres med vegeier og i bypakke-/fylkeskommunal logikk. Det fine er at Prinsessegata allerede har vært en del av Bypakka-prosjekter med bymiljø- og trafikksikkerhetstiltak, altså finnes det allerede et “spor” for å gjøre endringer i denne gata.

Når man skaper en dead-end, må man være helt bevisst på hvor trafikken skal gå i stedet. Skien kommune omtaler allerede Prinsessegata som en viktig alternativ trasé ved anleggsperioder i sentrum – som viser hvor sentral den er i dagens trafikkavvikling. 

Derfor må stengingen kombineres med et tydelig alternativ, her foreslår jeg flere endringer som går hånd i hånd med å stenge prinsessegata. Et ringveisystem, en ny bro ved klosterøya og flere andre vei-oppgraderinger.

En gågate betyr ikke at området blir “utilgjengelig”, men det må være kjørbarhet for nødetater og drift (brøyting/renhold). Samtidig bør trapp/park og overflater utformes universelt, særlig siden kulturkvartalet nettopp er et sted mange ulike brukergrupper skal kunne bruke.

Det mest realistiske er å starte med en midlertidig pilot: sesongstenging eller tidsstyrt stenging (for eksempel ettermiddag/kveld/helg), måle effekt på trafikk, byliv og handel, og så ta det videre til permanent løsning hvis det fungerer. Tidsstyr stenging er noe de allerede praktiserer i Porsgrunn. Dette senker terskelen politisk og gjør at du kan dokumentere gevinster før man “låser” gata.

